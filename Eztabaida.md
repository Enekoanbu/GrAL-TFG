# Eztabaida

Emaitzen eztabaidarekin hasteko, lehenik, neurketak egiteko erabiliko diren haizearen abiaduraren balioak behatuko dira. Neurketa hauen zatirik interesgarriena haize-makina metro erdi desplazatzeak haizearen abiaduran daukan eraginaz jabetzea da. Distantzia bakoitzean batezbesteko abiadura ondo desberdintzen da beste kasuetatik eta, beraz, egiten den probetan diferentziak behatzea posiblea izango da. Hala ere, sor daitezkeen fluktuazioek, balio maximoen bidez islatuak, muga kasuetan distantzia desberdinetara abiadura berdinak izatea posiblea egiten dute eta, beraz, fenomeno hau ondoren aztertuko diren neurketen emaitzak azaltzerakoan kontuan izan behar da. 

```{figure} ./Irudiak/Grafikak/HaizearenAbiadura.png
---
height: 200px
name: HaizearenAbiadura
---
2024-ko martxotik maiatzera Zorrotzako estazio meteorologikoan egunero neurtutako batezbesteko haizearen abiaduraren eta neurketak egiteko erabiliko diren abiaduren alderaketa. Datuak: [Euskalmet, Euskal Meteorologia Agentzia](https://www.euskalmet.euskadi.eus/behaketa/estazioen-datuak/#).
```

{numref}`HaizearenAbiadura` irudian aurkezten den konparaziotik ikusi dezakegu jarduera esperimentalak burutzeko erabili diren abiadurak ez direla errealitatean EAE-n dauzkagunetatik urruntzen. Abiadura altuena kenduta, besteek errealitatean izan daitezkeen abiadurak islatzen dituzte eta haize-makina hiru metrora kokatzean daukagun balioak aurreko grafikokoan aztertzen diren hiru hilabeteetako neurketen batezbestekora ($3.2m/s$) asko hurbiltzen da.


Hau esanik, errotore desberdinekin egindako neurketen emaitzak alderatuko dira. Hasteko, biraketa-abiaduren grafikoetan argi ikusi daiteke estatore palen kutxak gehitzen duen egonkortasuna, kasu hauetan erreboluzioek balio konstanteagoak hartzen baitituzte. efektu hau nabaria da, batez ere, lehenengo errotorearekin egindako neurketetan. 

Bestalde, batez ere hirugarren errotoreen kasuan, errotore osoarekin eginiko neurketa batzuetan hasierako orientazio batzuetarako ez da biratzen hasten sorgailua. Aldiz, erdibitutako errotoreetan ez da fenomeno hau antzeman, hau baita azken hauen abantaila handiena, bi norabideetara orientatutako errotoreak ia edozein norabidetatik etorritako haizea jasoz hasi baitaiteke biratzen.

Grafikoetatik atera daitekeen beste datu garrantzitsu bat irteeran 5V inguruko tentsio jarraia izateko haizearen abiadura minimoa da. Lehenengo errotorearen kasuan, osoak haize-makina 2m-ra kokatzean jada nahiko tentsioa sortzen du eta, aldiz, honi estatore palak muntatzean lortzen den emaitza okertu egiten da eta irteerako tentsioak 5V-ren inguruan gehiago oszilatzen du. Bestalde, erdibituaren kasuan kontrako efektua gertatzen da, kutxarekin neurketak egitean emaitza hobeak lortzen ditugu. Fenomeno honi azalpen bat ematea ez da erraza, erantzun sinpleena izan daiteke haize-makinaren orientazioa zertxobait aldatzean errotoreak jasotako haizearen abiaduran aldaketa negatibo bat izan dela eta horregatik kutxarekin lortutako datuak okerragoak direla. Hala ere, badira beste arrazoi batzuk. Esaterako, errotore osoak sortutako bibrazioak baxuagoak izanik, kutxak egiten duen egonkortze efektuak eragin positibo txikiagoa izan dezake eta, honegatik, sortzen dituen turbulentziek eragin positibo ahul hori gainditu dezakete.

Bigarren errotorearen kasuan, errotore osoarekin nahikoa da haize-makinak 2.5m-ra sortzen duen fluxua 5V-ko irteera lortzeko. Erdibitutako kasuan, nahiz eta hurbil izan, ez da nahi dugun kopuru hori lortzen distantzia horretara, baina 2m-ra jada irteera guztiz konstante bat daukagu. Bi kasuetan estatore palen kutxak eragin positiboa dauka, osoari balio konstantea tarte luzeago batean lortzea eragiten dio eta erdibituari 5V-ko baliotik hurbilago oszilatzen ibiltzen laguntzen dio.

Hirugarren errotoreari dagokionez, lortutako balioa aurreko bi kasuetakoa baino okerragoa da, 1.5m-ra kokatu behar baita haize-makina irteera konstante bat izateko. Hala ere, salbuespen bat dago, errotore osoari estatore palen kutxa gehitzean bai lortzen da 5V-ko irteera konstantea. Errotore honen kasuan, arrazoi honetaz gain, 3m-ko distantziara biratzen hasteko kutxa beharrezkoa denez, esan dezakegu estatore palen eragina oso positiboa dela eta haizea angelu zehatz batekin errotorera iristeak asko laguntzen diola.

